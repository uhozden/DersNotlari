## BİRİNCİ BÖLÜM

#### **YÖNEYLEM ARAŞTIRMASI METODOLOJİSİ**

# 1.1. Gİrİş

Sanayi devrimiyle birlikte sınai işletmelerinin hızla büyümeleri sonucunda bir
kişinin bütün yöneticilik fonksiyonlarını tek başına gerçekleştirmesi olanaksız
hale gelmiştir. Bunun doğal sonucu olarak yönetim fonksiyonları ayrılmış,
böylece işletme bünyesinde üretim, pazarlama, finansman vb. farklı bölümler
ortaya çıkmıştır. Yönetim fonksiyonunun gittikçe artan sayıda bölümlere
ayrılması, yeni işletme sorunlarını da bereberinde getirmiştir. Bir bölüm için
en iyi olan davranış biçiminin bir başka bölüm için, iyi olmak bir yana,
genellikle yıkıcı olması bölümleri, birbirlerinin amaç ve faaliyetlerini göz
önünde bulundurmak zorunda bırakmıştır. Bu tip sorunlar ve bunlara daha iyi
çözüm bulma yaklaşımları da yöneylem araştırmasını doğurmuştur.

# 1.2. YÖNEYLEM ARAŞTIRMASININ TARİHÇESİ

Yöneylem araştırmasını anlamak için gelişme sürecinin bilinmesi uygun olur.
Günümüz yöneylem araştırmasında kullanılan bazı model ve tekniklerin
kullanılmaları çok eskiye dayansa da, yöneylem araştırması adı verilen
faaliyetin ilk olarak II. Dünya Savaşı sırasında gerçekleştirildiği kabul
edilmektedir. II. Dünya Savaşı sırasında İngiltere askeri yönetimi,
düşmanlarının hava akınları karşısında en iyi savunma şeklini belirlemek
amacıyla farklı disiplinlerden bilim adamlarıyla bir ekip çalışması başlatmış ve
böylece en iyi savunma şeklini bulmuştur. Bu çalışma için bir araya gelen bilim
adamlarından "yeni tip bombaların etkinliklerinin belirlenmesi ve radarların
etkili biçimde kullanımlarının sağlanması" problemini çözmeleri istenmiştir.
Çözüm sonuçlarının uygulamada çok başarılı olması, savunma sisteminin diğer
kesimlerinde; "radar denetim politikaları", "uçaksavar yangın kontrolü", "konvoy
büyüklüğü", "düşman denizaltılarının yerlerinin saptanması" gibi çeşitli askeri
problemlerin çözümünde benzer ekiplerin oluşturulmasını sağlamıştır. 1941
yılından başlayarak benzer ekipler İngiliz Silahlı Kuvvetleri’nin üç kanadında
daima aktif rol oynamış ve silahlı kuvvetlerin ayrılmaz bir parçası olmuşlardır.

İngiltere’de alınan başarılı sonuçlar müttefiklerin de dikkatini çekmiş, bu
ülkeler de askeri problemlerini farklı disiplinlerden bilim adamlarıyla
oluşturdukları ekiplerle çözmeye girişmişlerdir. Yöneylem araştırmasıyla
İngiltere’den çok sonra tanışmış olmakla birlikte, ABD’nin bu konudaki yoğun
çabaları yöneylem araştırmasında önemli ilerlemeler kaydedilmesini sağlamıştır.
ABD Hava Kuvvetlerinde Marshall K. Wood başkanlığında kurulan bir ekip, Leontief
tarafından önerilen girdi-çıktı modelini geliştirerek dağıtım problemlerinin
çözümünü gerçekleştirmiştir. Bu ekibin üyelerinden B. Dantzig büyük
organizasyonların gerçekleştirdikleri faaliyetlerin büyük bir bölümünün dağıtım
problemi olarak ele alınabileceğini ve en iyi plan-programa bir amaç
fonksiyonunun en küçüklenmesi ile ulaşılabileceğini açıklamış ayrıca, doğrusal
programlama problemlerinin klasik çözüm tekniği olan simpleks yöntemini
önermiştir. Simpleks çözüm tekniğinin geliştirilmiş olması doğrusal
programlamanın yalnızca dağıtım problemlerinde değil, benzer problemlerde de
kullanılmasını sağlamıştır. Savaş sırasında, askeri problemlerin çözümü için
oluşturulan ekiplerde aktif biçimde çalışan bilim adamları, savaş sonrasında
dikkatlerini benzer yaklaşımın sivil yaşam problemlerine uygulanabilirliği
üzerinde yoğunlaştırmışlardır. Bu bilim adamlarından bazıları üniversitelerine
dönüp çalışmalarını daha önce oldukça acele biçimde geliştirilen bir kısım
teknikler için sağlam temel oluşturma konusunda sürdürürlerken, bazı bilim
adamları yeni teknikler geliştirme çabalarına girişmişlerdir. Bilim adamlarının
büyük bir kısmı ise özel ekonominin değişik kesimlerindeki çalışmalarına dönerek
buralarda karşılaşılan problemleri benzer yaklaşımla çözmeye çalışmışlardır.
Bütün bu çalışmalar bilimsel bir uğraşı alanının doğuşuna yol açmıştır.

Yöneylem araştırmasını uygulayan ilk sivil kuruluşlar kâr amaçlı büyük
kuruluşlar olmuştur. Küçük boyutlu kuruluşlar yöneylem araştırmasının yalnızca
büyük işletmeler için değil, kendileri için de yararlı olduğunun farkına biraz
geç varmışlar ve araştırmacıların birbirlerinden farklı gibi görünmelerine
karşın pek çok problemin belirli bir başlık -stok, dağıtım, sıralama, kuyruk,
oyun- altında incelenebileceklerini farketmeleri ve bunlar için standart çözüm
teknikleri geliştirmelerinden çok sonra konuya ilgi göstermişlerdir. Birkaç
uygulama dışında yöneylem araştırmasının servis ağırlıklı endüstrilerde ve kamu
kesiminde kullanılması 1960’lı yılların ortalarında gerçekleşmiştir. Bununla
birlikte bugün banka, kütüphane, hastane, otel, okul gibi servis ağırlıklı pek
çok kuruluş servis verme etkinliğini artırmada yöneylem araştırmasından büyük
yarar sağlamaktadırlar. Bunlara ek olarak federal ve yerel devlet kuruluşları da
plan, program ve politika belirleme çalışmalarında yöneylem araştırmasını yaygın
biçimde kullanmaktadırlar. Yöneylem araştırmasının çok geniş bir uygulama alanı
bulması ve çok hızlı bir gelişme göstermesindeki en önemli faktör bilgisayar
teknolojisindeki gelişme olmuştur.

Yöneylem araştırmasının bir bilim olup olmadığı, doğuşunu izleyen günlerde
tartışılmaya başlanmıştır. 1950’li yılların başlarında sivil yöneylem
araştırması faaliyetlerinin ulaştığı gelişme düzeyi yöneylem araştırması adı
altında yeni bir bilim dalının doğmakta olduğu görüşünün benimsenmesine imkan
vermiştir. Yöneylem araştırması alanında çalışan bilim adamlarının ihtiyaçlarını
karşılamak amacıyla kurulan ilk yöneylem araştırması kuruluşu, 1952 yılında
ABD’de kurulan ORSA (The Operational Research Society of America)’dır.
Türkiye’de yöneylem araştırması çalışmalarının batıdan çok sonra başladığı
bilinmektedir. Ülkemizde de ilk yöneylem araştırması çalışmaları batıda olduğu
gibi savunma kesiminde başlamıştır. Savunma kesimi dışında ilk yöneylem
araştırması ekibi 1965 yılında Türkiye Bilimsel ve Teknik Araştırma Kurumu
(TÜBİTAK) bünyesinde kurulmuştur.

# 1.3. YÖNEYLEM ARAŞTIRMASININ TANIMI

Yöneylem araştırması ile ilgili birbirlerinden farklı pek çok tanım verilebilir.
Sıkça karşılaşılan tanımlardan bazıları şöyledir: Yöneylem araştırması, geçmiş
40 yıl boyunca yöneylem araştırması adı altında tanımlanmış problemler,
teknikler ve çözümlerden oluşan bir bütündür. Yöneylem araştırması, gerçekten
savaşmadan savaş kazanma sanatıdır. Yöneylem araştırması, karmaşık bir süreç
veya bir faaliyettir. Yöneylem araştırmasının ilk bilimsel açıklamalarının yer
aldığı bir kaynakta verilen tanım, kazınımızca en kapsamlı ve tatminkar olandır:
Yöneylem araştırması, bir sistemde ortaya çıkan problemlere, sistemin
denetlenebilir elemanları cinsinden bilimsel yöntem, teknik ve araçların
uygulanmasıyla en iyi çözümün bulunmasıdır([^1]).

[^1]: Daha fazla bilgi için bkz.: İmdat Kara, Yöneylem Araştırmasının
    Yöntembilimi, Eskişehir İktisadi ve Ticari İlimler Akademisi Yayınları No:
    215/139, Eskişehir, 1979.

Belirgin yaklaşımı, sistemin şans ve risk faktörleri ölçülerini içeren ve
alternatif karar, strateji ve kontrollerin sonuçlarını karşılaştırmaya olanak
sağlamak olan yöneylem araştırması insan, makine, malzeme ve paradan oluşan
endüstriyel, ticari, resmi ve askeri sistemlerin yönetilmesi ve
yönlendirilmesinde karşılaşılan problemlere bilimsel yöntemin uygulanmasıdır.
Amacı, yönetime politika ve faaliyetlerini bilimsel olarak belirlemede yardımcı
olmaktır. Genellikle kıt kaynakların sınırlayıcı koşullar altında, insan-makine
sistemlerinin en iyi biçimde tasarlanması ve çalıştırılması konusunun bilimsel
yaklaşımla kararlaştırılmasıdır. Bu yaklaşımda tahmin, kontrol veya en iyiye
ulaşma amaçları ile sistemin sayısal modeli geliştirilir.

# 1.4. YÖNEYLEM ARAŞTIRMASININ METODOLOJİSİ

Yöneylem araştırması belli başlı altı adımdan oluşan bir karar alma sürecidir.

1.  Problemin belirlenmesi

2.  Sistemin gözlenmesi

3.  Problemin matematiksel modelinin geliştirilmesi

4.  Modelden çözüm elde edilmesi

5.  Modelin ve çözümün kanıtlanması

6.  Çözümün uygulanması ve yorumlanması

Bu adımların hepsi yöneylem araştırması çalışmasının başarılı veya başarısız
olmasında aynı derecede önemli olmakla birlikte, yöneylem araştırmasını ilgili
disiplinlerden farklı kılan nokta; fonksiyonlar, eşitlikler ve eşitsizliklerden
oluşan matematiksel modellerin geliştirilmesine imkan sağlaması ve bu modellerin
en iyi çözümlerini verecek tekniklere sahip olmasıdır. Bu nedenle bu iki adım
kitapta ağırlıklı olarak incelenecektir.

**Adım 1**: Yöneylem araştırmasının ilk adımı problemin ne olduğunu açıklığa
kavuşturmak başka bir deyişle, problemi belirlemektir. Problemin belirlenmesi
konusunda değişik kaynaklarda değişik açıklamalara rastlanmaktadır. Bir kaynakta
problemin belirlenmesi ve doğru biçimde formüle edilebilmesi için öncelikle
problemin saptanması, bunun sağlanabilmesi için her şeyden önce bir problemin
bulunması gerekir denilmektedir. Bu nedenle, bir problemin varlığından söz
edilebilmesi için gerekli koşulların bilinmesi zorunludur. Bu koşullar aşağıda
açıklanmıştır.

1.  İhtiyaçları veya ulaşmak istediği hedef ve amaçları bulunan bir birey ya da
    topluluğun bulunması gerekir. Alınacak karar üzerinde kontrolü olan bu birey
    ya da topluluğa "karar verici" denir.

2.  Karar vericinin amacına ulaşma sürecinde dikkate alması gereken birden fazla
    eylem biçiminin veya stratejisinin bulunması gerekir.

3.  Belirlenen amaç için en uygun stratejinin ne olduğu konusunda bir kuşkunun
    veya bir belirsizliğin söz konusu olması gerekir.

4.  Çözülmek istenen problemin ait olduğu sistemle ilgili olan ve sistemin
    içinde bulunduğu bir çevre bulunmalıdır.

Kısaca, bir problemin varlığından söz edebilmenin ön koşulu bir karar vericinin
bulunmasıdır. Ayrıca, karar vericinin ulaşmak istediği bir amacının olması, bu
amaca ulaşmada izlenebilecek alternatif stratejilerin bulunması ve bu
stratejilerden hangisinin amacı gerçekleştireceği konusunda kuşku içinde
bulunması gerekir. Ancak bu koşullarda bir problem vardır denir. Problemi
formüle edebilmek için öncelikle bu elemanlar üzerinde duralım.

Bilindiği gibi karar verici, alternatif stratejiler arasından en uygun olanını
seçme konusunda karar verme yetkisine sahip bir birey ya da topluluğa verilen
genel bir isimdir.

Karar vericinin genellikle de birbirleriyle çatışan çeşitli amaçları olabilir.
Bazı amaçlar belirli parasal büyüklükler ile ilgilidir. Karar vericinin amacı
veya amaçları; kâr, kazanç veya çıktı gibi pozitif değerlerin en büyüklenmesi
veya maliyet, zarar, girdi gibi negatif sonuçların en küçüklenmesi olabilir.
Amaçların bazıları parasal değildir. Pazar payının korunması ve geliştirilmesi,
müşteri iyi niyetinin veya güvenliğin belirli bir derecede tutulması gibi.
Parasal olmayan amaçlar, gizli amaçlar olarak değerlendirilir.

Alternatif stratejiler veya karar seçimleri, sistemin karar vericinin kontrolü
altındaki yüzünü yansıtırlar. Sistemin karar vericinin kontrol edemediği bazı
özellikleri de vardır. Sahip olunan parasal kaynaklar, insan gücü, makine
kapasitesi, karar seçimleriyle ilgili maliyetler veya kazançlar gibi. Sistemin
dışındaki elemanlar; sunum ve istem eğilimi, yasal kurallar, rakiplerin alacağı
kararlar da karar vericinin kontrolü dışındadır. Sistemin kontrol edilebilir ve
edilemez elemanları arasındaki fark konusunda çok kesin ve açık görüşler yoktur.
Bunlar genellikle probleme göre belirlenir. Sözgelimi, ürün veya hizmet istemini
kontrol edilemeyen eleman olarak dikkate alan bir karar verici, istemin belirli
bir miktarı aşması durumunda fiyat indirimi, muafiyetten yararlanma ve destek
alma gibi olası nedenlerden dolayı istemi kontrol edilebilir bir eleman olarak
değerlendirebilir.

Yöneylem araştırması yaklaşımında, problem kapsamında değerlendirilmesi
gerektiği düşünülen herhangi bir büyüklükle ilgili olarak öncelikle "bununla
ilgili bir şey yapılabilir mi?" ve "amaçla ilgili mi?" sorularının yanıtlanması
gerekir. Soruların her ikisinin yanıtı da evet ise bu sorunun muhatabı olan
büyüklük problemle ilgilidir. Birinci sorunun yanıtı hayır, ikincininki evet ise
bu büyüklük problemin çevresi ile ilgilidir. Her iki sorunun yanıtı hayır
olduğunda, soruların muhatabı olan büyüklüğün problemle ilgisi yoktur.

Karar problemlerinin çoğu belirsizlik altında karar alma ile ilgilidir. Kararla
ilgili sistemin şimdiki ve gelecekteki çevresinin tüm koşulları veya
elemanlarının hepsi hakkında kesin bilgiler bulunmayabilir. Belirsizlik derecesi
problemlerin üç ana başlık altında incelenmesine imkan verir. Belirsizlik söz
konusu değilse veya göz ardı edilebilecek kadar önemsizse "belirlilik durumunda
karar alma" dan söz edilir. Belirlilik durumunda, her bir stratejinin bilinen
yalnızca bir sonucu vardır. Belirsizlik durumunda ise herhangi bir stratejinin
olası sonuçlarının sayısı en az ikidir. Her bir strateji seçimi sonucu
gerçekleşecek olan sonuçların olasılık dağılımlarının biliniyor olması durumunda
belirsizlik bir ölçüde azalır ve belirsizlik durumunda karar alma problemi risk
durumunda karar alma problemine dönüşür.

**Adım 2**: Yöneylem araştırmasının ikinci adımı sistemin gözlenmesi, yani
probleme etki eden parametrelerin alacağı değerlerin tahminlenmesidir. Bu amaçla
veri derlenmesi, bu adımın çok önemli bir kısmını oluşturur. Tahmin değerleri
sabit sayılar olarak işleme tabi tutulurlar ve matematiksel modelin
geliştirilmesinde kullanılırlar. Problem elemanlarının duruma en uygun biçimde
belirlenebilmeleri için sistem yaklaşımı kullanılır. Söz konusu yaklaşıma
geçmeden önce sistem kavramı üzerinde duralım. Sistem nedir?

*Sistem*: Her biri belirli bir görevi veya işlevi yerine getiren ve aşağıdaki
özelliklere sahip birbirleriyle ilişkili parçalardan veya alt sistemlerden
oluşan kümeye sistem denir.

1.  Her parça sistemin amaçlarına katkıda bulunur. Bu katkılar bir bütün olarak
    sistemin amaçları ile ölçülürler.

2.  Her bir parçanın etkinliği en azından diğer bir parçanın katkısına bağlıdır.
    Bir başka deyişle, hiçbir parçanın sistem üzerindeki etkisi diğer bir
    parçanın etkisinden bağımsız değildir.

3.  Sistemi oluşturan alt grupların hepsi yukarıda açıklanan ilk iki özelliğe
    sahiptir. Bu nedenle parçalar bağımsız alt sistemler şeklinde
    değerlendirilemezler.

4.  Sistemin tamamen dışında kalan her şey sistemin çevresini oluşturur. Çevre,
    sisteme girdi sağlama ve sistemden çıktı alma özelliğine sahiptir. Herhangi
    bir analiz sırasında sistem olarak ele alınan bir bütün, başka bir analizde
    sistemin çevresi veya bir alt sistemi hatta bir parçası olabilir.

*Sistem Yaklaşımı*: Probleme ilişkin tüm unsurların incelenerek problemin
anlaşılması ve belirlenmesine ilişkin bir bakış açısı olarak tanımlanabilir.

Bu tanımda problemin belirlenmesi için, ilgili sistem ve çevresinin tümüyle
dikkate alınması gerektiği vurgulanmaktadır.

**Adım 3**: Problemin tanımlanması ve sistemin incelenmesinden sonra diğer bir
önemli aşama problemin kolayca çözümlenebilecek bir yapıya oturtulması, yani
modelinin kurulması aşamasıdır.

Bu aşama yöneylem araştırması yaklaşımının özünü oluşturur. Model nedir?

*Model*: İncelenen bir sistemin veya problemin temel yapısının veya özünün
soyutlanmış şekli olarak tanımlanabilir.

Modeller yapılarına, kullanım amaçlarına, zamanla olan ilişkilerine, çözümleme
şekillerine, oluşum düzeylerine ve diğer bazı bakış açılarına göre
sınıflandırılmaktadır. Sözgelimi, zamanla olan ilişkilerine göre modeller
dinamik ve statik modeller olarak iki başlık altında incelenebilir. Yapıları
dikkate alındığında ise sınıflandırma, 1. Uyuşum (iconic) modelleri, 2. Benzeşim
(analog) modelleri, 3. Sembolik veya matematiksel modeller şeklindedir.
Matematiksel model belirlilik durumunda karar alma problemine ilişkinse
deterministiktir. Karar alma, belirsizlik veya risk durumunda
gerçekleştiriliyorsa model, olasılıksal veya stokastiktir. Modeller amaçlarına
göre genel amaçlı ve özel amaçlı modeller olmak üzere iki gruba ayrılırlar.
Model, problemin karar değişkenleri ve bu değişkenler arasındaki fonksiyonel
ilişkilerin yapısı hakkında yapılan belirli varsayımları gerçekleştiriyorsa
genel amaçlı, yapısı bakımından yalnızca incelenen probleme uygunsa özel
amaçlıdır. Genel amaçlı modellerin çoğu için özel çözüm teknikleri
geliştirilmiştir. Bu nedenle genel amaçlı modellere teknikler de denir. Bu
kitapta incelenen konular açısından bizi ilgilendiren modeller başta genel
amaçlı sembolik veya matematiksel modeller olmak üzere olasılıksal ve simülasyon
modelleridir. Yöneylem araştırmasının karar vermeye en önemli katkısı
matematiksel modelleri kullanmasıdır. Diğer modeller gibi matematiksel modeller
de süreç, işlem veya sistem gibi bir gerçeğin bazı önemli varlıklarının
matematik gösterimle açıklanmasından ibarettir. Bu modeller bir sistemin
anlaşılması ve kavranmasında diğer modellerden daha kullanışlıdır. Ayrıca, diğer
modellere göre daha çok işleme tabi tutulma ve çözümlenebilme olanağı sağlarlar.
İyi bir modelin sahip olması gereken bazı nitelikleri vardır. Bu niteliklerden
en önemli olanları aşağıda açıklanmıştır.

1.  *Basitlik*: Bir modelin sahip olması gereken en önemli özelliğidir. Basit
    modeller derin matematik bilgisi gerektirmedikleri gibi daha kolay
    anlaşılırlar. Bu nedenle, yalnızca sistemin işleyişi bakımından önemli
    olduğu düşünülen elemanları kapsayan model kurulmasına özen gösterilmelidir.

2.  *Güçlülük*: Model, modellenen sistem hakkında sorulacak olan sorulara
    verdiği yanıtların doğruluğu oranında güçlüdür.

3.  *Uyarlanabilirlik*: İyi bir model, girdi değerlerinin değişmesi durumunda
    önceden elde edilmiş olan çözümün kolayca yenilenmesine imkan verir. Değişen
    parametre değerleri değil modelin ta kendisi bile olsa, yürürlükteki çözüm
    bu yeni duruma kolayca uyarlanabilmelidir.

4.  *Eksiksiz olma*: Modellenen sistemin önemli bütün özellikleri modelde
    bulunmalıdır.

5.  *Bağlantı kurabilme*: Model girdileri kolayca değiştirilebilmeli, bu
    değişiklikler karşısında sistemde ortaya çıkabilecek değişiklerin neler
    olduğu konusundaki sorular kolayca yanıtlanabilmelidir.

Basitlik sağlamak için ihmal edilmeleri sakınca yaratabilecek sistem elemanları
ihmal edilmemeli, eksiksiz olmayı sağlamak içinse sistemin işleyişi bakımından
önemli olmayan elemanların dikkate alınmamaları uygun olur.

Bir matematiksel modelde, modellenen sistemin kontrol edilebilir özelliklerine
karar değişkenleri denir. Karar değişkenlerinin değerleri karar verici
tarafından belirlenmiş değerler kümesinden seçilir. Sistemin kontrol edilemeyen
özellikleri kontrol edilemeyen değişkenler olarak değerlendirilirler. Kontrol
edilemeyen bir değişken, rastgele veya bir olasılık dağılımının herhangi bir
parametresi ya da teknolojik ve maliyet sabiti olabilir. Her bir karar
değişkeninin karar vericinin amaçlarına yaptığı katkı etkinlik ölçüsü adı
verilen fonksiyonel bir ilişki ile açıklanır. Değişkenler arasındaki diğer
davranışsal ve teknolojik ilişkiler modelin kısıtlayıcılarını da sağlarlar.
Kısıtlayıcılar, fonksiyonlar, eşitlikler veya eşitsizlikler şeklinde belirirler.

*Etkinlik Ölçüsü*: Her bir strateji veya karar değişkenlerinin değerine karşılık
gelen bir sonuç vardır. Sonuç değeri karar verici tarafından belirlenen bir ya
da daha fazla sayıda özellikle tanımlanır. Karar vericinin ilgilendiği
özellikler, karar vericinin amaçları bakımından sistemin işleyişinin
açıklanmasında kullanılabilecek özelliklerdir. Özelliklere yalnızca bu konuda
değil, karar seçimleri üzerine konan kısıtlayıcıların gerçekleşip
gerçekleşmediklerinin belirlenmesi konusunda da ihtiyaç vardır. Böylece
alternatif stratejilerin ortaya konulmaları için gerekli olan özelliklerin
belirlenmesinde önemli olan faktörler, amaçlar ve kısıtlayıcılardır.

Amaçlar ve özellikler arasında bire-bir bir ilişki vardır. Sözgelimi, A’dan B’ye
doğru bir yolculuk yapmak istediğimizi düşünelim. Amaç A’dan B’ye en kısa sürede
ulaşmak ise "A’dan B’ye ulaşma zamanı", bu amacın gerçekleşip gerçekleşmediğini
kesin olarak ölçer. Bir başka örnek tanımlayalım. Hemen hemen bütün işletmeler
faaliyetlerini etkin bir biçimde sürdürebilmek için stok bulundururlar.
İşletmenin amacı "stok bulundurma sonucu ortaya çıkan maliyeti en küçüklemek"
olabilir. Bu durumda, önceki örnekten farklı olarak tek bir özelliğin değil stok
miktarı, stok ikmal zamanı, sipariş miktarı gibi özelliklerin dikkate alınması
gerekir.

Sistemin işleyişinin geliştirilmesi amacına yönelik olarak özellik belirleme
çabalarının sonuçsuz kalması da mümkündür. Bu durumlarda gerçek özellikler
yerine onları temsil ettikleri düşünülen temsili özelliklerin tanımlanması
gerekir.

Özellikler etkinlik ölçüsünün girdileridir. Karar vericinin gerçekleşmesini
istediği bir amacı (veya amaçları) varsa en iyilenmek durumunda olan etkinlik
ölçüsüne "amaç fonksiyonu" denir. Adından anlaşılacağı gibi amaç fonksiyonu
amacın sayısal formda bir fonksiyon olarak açıklanmasıdır. Bununla birlikte,
amaç fonksiyonunun sayısal formda açıklanması zorunlu değildir.

Alternatif stratejilerin sayısı yeterince küçükse, etkinlik ölçüsünün matris
veya tablo şeklinde açıklanması uygun olur. Tablonun (matrisin) giriş elemanları
olay ve stratejilerin her bir birleşimi sonucu ortaya çıkan sonuçların sayısal
değerlerini gösterir. Ortaya çıkması olası olayların sütunlarda, alternatif
stratejilerin satırlarda gösterildiklerini düşünelim. Buna göre her olay için
bir sütun, her strateji için bir satır olmak üzere matris aşağıdaki tabloda
gösterildiği gibidir. Tablo 1.1’de gösterilen bu matrise "karar matrisi" denir.
Belirlilik durumunda bir karar alma problemine ilişkin karar matrisinin tek bir
sütunu vardır. Çünkü ortaya çıkması muhtemel tek bir olay vardır veya her bir
strateji için tek bir sonuç söz konusudur. Belirsizlik durumunda olay sayısı en
az ikidir. Ortaya çıkması olası iki olay varsa, her bir strateji için iki sonuç
bulunur. Olayların gerçekleşmesi olasılıkları biliniyorsa problem belirsizlik
durumunda karar alma problemi olma özelliğini yitirir ve risk durumunda karar
alma problemine dönüşür.

##### Tablo 1.1

|          | Olay |     |     |     |     |     |
|----------|------|-----|-----|-----|-----|-----|
| Strateji | O1   | O2  | ... | Oj  | ... | On  |
| S1       | a11  | a12 | ... | a1j | ... | a1n |
| S2       | a21  | a22 | ... | a2j | ... | a2n |
| ..       | ..   | ..  | ... | ..  | ... | ..  |
| Si       | ai1  | ai2 | ... | aij | ... | ain |
| ..       | ..   | ..  | ... | ..  | ... | ..  |
| Sm       | am1  | am2 | ... | amj | ... | amn |

Karar vericinin aynı anda gerçekleştirmek istediği birden fazla amacı olabilir.
Bu durumda etkinlik ölçüsünün her bir strateji için tek bir sayı olarak değil,
ölçülen her amaç için bir sayı karşılık gelmek üzere sayılar kümesi veya vektör
olarak açıklanması gerekir. Süreklilik durumunda olduğu gibi çok veya sınırsız
sayıda strateji varsa etkinlik ölçüsünün, karar değişkenleri arasındaki
fonksiyonel ilişkinin analitik olarak açıklanması yoluyla değerlendirilmesi daha
uygun olur.

Karar vericinin amaçları cinsinden herhangi bir stratejinin yararı veya değeri
sıklıkla parasal olarak açıklanır. Bu nedenle kârlar veya maliyetler etkinlik
ölçüsü için son derece doğal seçimler olurlar.

Sonuç değerlerinin parasal olarak açıklanamadığı durumlarla da karşılaşılır.
Sözgelimi, güvenliğin, eğlencenin, adaletin veya güzelliğin parasal değeri
nedir? Sayısal olmayan sonuçlar veren stratejilerin değerini ölçmek için sayısal
olmayan sonuçların sayısallaştırılması yöntemleri kullanılır.

Bir taraftan modelin kolayca işlenebilmesi için basit olması istenirken, diğer
taraftan gerçeğin en yakın temsilcisi olabilmesi için dikkatle hazırlanmış ve
yeterince kapsamlı olması beklenir. Modellerin basitliği bazı yaklaşıklamalarla
gerçekleştirilebilir. Hangi tip yaklaşıklamalar kullanılabilir?

1.  *Değişkenlerin ihmal edilmesi*: Sistemin amacı bakımından çok fazla önem
    taşımayan veya diğer değişkenler gibi davranma eğiliminde olan değişkenler
    göz ardı edilebilir. Herhangi bir değişkenin etkinlik ölçüsü üzerindeki
    etkisinin önemi sezgisel olarak değil, değişik teknikler aracılığıyla
    belirlenmelidir. Bu amaçla kullanılabilecek tekniklerin başlıcaları;
    varyans-kovaryans analizi, korelasyon-regresyon analizi ve bazı
    istatistiksel önemlilik testleridir.

2.  *Değişkenlerin birleştirilmesi*: Sistemin işleyişi bakımından çok önemli
    olmamakla birlikte ihmal edilmelerinin sakınca yaratacağı düşünülen
    değişkenlerin tek tek değil birleştirilerek analiz edilmeleri uygun olur.

3.  *Değişkenlerin yapısının değiştirilmesi*: Aslında sürekli olan değişkenler
    kesikli, kesikli değişkenler ise sürekli değişkenlere dönüştürülebilir.
    Değişkenler sabitler olarak da işleme tabi tutulabilirler. Sözgelimi,
    herhangi bir değişken yerine o değişkenin ortalaması kullanılarak çözüm
    yöntemi basitleştirilebilir.

4.  *Değişkenler arasındaki ilişkinin yaklaşıklaması*: Değişkenler arasındaki
    gerçek fonksiyonel ilişki yerine, gerçek duruma çok ters düşmeyen ve
    üzerinde işlem yapmak daha kolay olan bir fonksiyonel ilişkinin
    kullanılması. Gerçekte doğrusal olmayan bir ilişkinin doğrusal veya
    kuadratik (kareli) formla açıklanması uygun olabilir.

5.  *Kısıtlayıcıların ihmal edilmesi*: Problemin çözümünü kolaylaştırmak için
    problem önce kısıtlayıcılar dikkate alınmadan çözülür. Ulaşılan çözüm bazı
    kısıtlayıcıları gerçeklemiyorsa gerçeklenmeyen kısıtlayıcılar probleme
    sonradan eklenir.

6.  *Modellenen varlığın parçalara ayrılması*: Tüm sistemi kapsayan bir model
    çok karmaşık olabileceğinden çözümü zor olabilir. Bu koşullarda problemi
    küçük alt problemlere ayırarak alt problemleri çözmek, alt problemlerin
    çözüm sonuçlarını birleştirerek orijinal problemin çözümüne ulaşmaya
    çalışmak uygun olur.

**Adım 4**: Problemin matematiksel olarak modellenmesinden sonra sıra modeli
çözmeye gelir. Modelin yapısına bağlı olarak en uygun çözüm tekniğinin
belirlenmesi önemlidir. Genel anlamda modelin çözümünden karar değişkenlerinin
amaç fonksiyonunu en iyileyen (en küçük veya en büyük yapan) değerlerinin
bulunması anlaşılır. Modellerin yapılarına göre geliştirilen çözüm teknikleri
şöyle sıralanabilir:

\- Analitik çözüm,

\- Ardışık sayısal çözüm,

\- Simülasyon ile çözüm,

\- Yordamlama yardımıyla çözüm.

\- Analitik çözüm: Problemin Lagrange çarpanları, diferansiyel ve integral
hesapları ile koşullu en iyi çözümünün bulunmasıdır. Analitik çözümde yalnızca
matemağin değil iktisat kuramının da temel kuralları kullanılır.

\- Ardışık sayısal çözüm: Fonksiyonların özelliklerinden dolayı veya modelin
geniş kapsamlı olması yüzünden analitik çözüm çok zor hatta olanaksız olabilir.
Bu koşullarda problemin en iyi çözümünün adım adım araştırılması uygun olur.
Belirli bir sıra içinde gerçekleştirilen matematiksel ve mantıksal işlemler
kümesine "algoritma" denir. En güçlü sayısal yöntemler belirli bir algoritma
esasında uygulanan yöntemlerdir. Algoritma, problemin uygun bir başlangıç
çözümüne uygulanır. Uygulama sonucunda başlangıç çözümünden daha iyi olan yeni
bir çözüm elde edilir. Bu kez bu yeni çözüm başlangıç noktası kabul edilerek
yeni bir çözüm elde edilmesine geçilir. Bir çözümden hareketle daha iyi olan bir
çözüme ulaşmayı sağlayan işlemler dizisine "iterasyon" denir. İterasyonlar
belirli koşulların sağlandığı durma noktasına ulaşılana dek sürdürülür. Durma
noktasına gelindiğinde problemin en iyi çözümüne ulaşılmış olabileceği gibi,
problemin uygun çözümünün bulunmadığı veya çözümün sınırsız olduğu
kararlaştırılabilir. Yöneylem araştırmasında kullanılan çözüm tekniklerinin çoğu
algoritma başlığı altındadır. Algoritmanın uygulanabilir bir yöntem olabilmesi
için şu özellikleri sağlaması gerekir.

1.  Her yeni çözüm kendisinden bir önce gelen çözümden daha gelişmiş bir çözüm
    olmalıdır.

2.  Çözümler giderek bir en iyi çözüme yaklaşmalıdır.

3.  Belirli sayıda iterasyondan sonra en iyi çözüme ulaşılmasını sağlamalıdır.

4.  İterasyonlar az sayıda aritmetik işlem gerektirmelidir.

\- Simülasyon ile çözüm: Karar problemlerinin çözümünde kullanılan diğer bir
çözüm tekniği simülasyondur. Simülasyon, analitik yaklaşımla çözüme
ulaştırılamayan, karmaşık olasılıksal sistemlerin işleyişini açıklamak ve
kestirimlerde bulunmak amacıyla kullanılan bir istatistiksel örnekleme
tekniğidir. En önemli özelliği kontrol edilebilir olmasıdır.

\- Yordamlama yardımıyla çözüm: Yöneylem araştırmasının amacı en iyi çözümün
belirlenmesi olmakla birlikte zaman zaman tam sonuca ulaşmayı sağlayacak olan
matematiksel formülasyon çok karmaşık olabilir. Sonuçta en iyi çözüm elde edilse
bile gerekli işlemler uygulamayı imkansız kılacak kadar çok olabilir. Bu durumda
yordamlama yaklaşımıyla çözüm en uygun çözüm yöntemi olarak belirir. Yordamlama
yaklaşımı sezgiye veya bazı deneysel kanıtlara dayanan karar kuralları ile
belirli sayıda adımdan sonra en iyi olmasa da tatminkar bir çözümü verir.

**Adım 5**: Modelin kurulması ve çözülmesinden sonra, çözümü uygulamaya koymadan
veya rafa kaldırmadan önce gerçeğe uygunluğunun kanıtlanması gerekir. Çözümün
geçerliliği belli başlı iki yolla incelenebilir. Birinci yol, eldeki çözümü
geçmiş dönem verilerini kullanarak tekrarlamak, bu yolla elde edilen sonuçları
sistemin geçmiş dönem sonuçlarıyla karşılaştırmayı öngörmektedir. Eğer çözüm
sistemin geçmiş dönem sonuçlarını aynen veya daha olumlu bir biçimde sağlıyorsa,
modelin ve çözümün geçerli olduğu kabul edilir. Sistemin kullandığı aynı
girdilerle geçmiş sonuçları sağlayamayan model dolayısıyla çözüm geçerli
değildir. İkinci yaklaşım, çözümün sistemin gelecekteki davranışının dikkate
alınmasıyla test edilmesidir. Ancak burada bir nokta çok önemlidir. Gelecek
henüz gerçekleşmediğine göre çözümün test edilmesinde kullanılacak girdi
olmayacaktır. Bu tip sistemler için simülasyona baş vurulması uygun olur.

**Adım 6**: Çözümün geçerliliği kanıtlandıktan sonra hayata geçirilmesi gerekir.
Matematiksel çözüme ulaşan ekip, sonuçları uygulayacak olanlara uygulama
sürecini açık bir biçimde göstermeli ve uygulamada yardımcı olmalıdır.
Uygulamanın nasıl yapılacağı yöneylem araştırmacısı tarafından uygulayıcılara
bir rapor halinde sunulur. Uygulama planının açıklandığı rapor anlaşılır ve
basit olmalıdır. Özetlemek gerekirse, yöneylem araştırmacısı ile uygulayıcılar
arasında çok iyi bir haberleşme sistemi kurulmalıdır. Yöneylem araştırmasının
planlanmasında yukarıdaki altı temel aşama, genel anlamıyla yöneylem
araştırmasında izlenen bir modeldir. Bu aşamaların yukarıda belirtilen sıra
çerçevesinde ve eksiksiz uygulanması gerekir. Ancak yöneylem araştırmasının
kalıplaşmış bir dizi işlemlerden oluşmadığını, sürekli yenilendiğini, yeni buluş
ve tekniklerle daha da etkin bir yaklaşım olma yönünde hızla geliştiğini
belirtmeliyiz.
